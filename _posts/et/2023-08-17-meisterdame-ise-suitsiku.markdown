---
layout: post
time: 17.08.2023 23:10
author: apicrap
language: et
language_reference: suitsik
title:  "Meisterdame ise suitsiku"
published: true
human_generated: 100%
ai_generated: 0%
categories: ["inventar"]
tags: ["suitsik", "DIY", "teeise", "et"]
picture_date1: 03.06.2023
image: assets/images/suitsik_watermarked.webp
---

### Suitsikust

Suitsiku peamine eesmärk on toota, trummipõrin, suitsu. Suitsu läheb mesilastega toimetamisel tarvis selleks, et mesilased poleks nii altid oma kodu sissetungiva mesiniku eest kaitsma. Suitsikuga tossutamine aitab maskeerida mesilasperes levivat häireferomooni. See omakorda vähendab nõelata saamise võimalust. Suitsu märgates tekib mesilastel loomulik instinkt oma meepõied tulekahju kartuses mett täis süüa, sest kes teab, kui kaua tuleb ilma kärjekannudesse ladustatud tagavarata hakkama saada. Mett täis tagakehaga mesilasel on keerulisem ennast painutada ning astelt mesiniku naha sisse torgata. Seega - suitsiku kasutamine aitab vähendada mürgiseid kokkupõrkeid mesilaste ja mesiniku vahel.<br>

Aastatega on tehtud väga head aretustööd ning kultuursemad mesilased on üldiselt rahulikumad ega kipu väga kallale tükkima. Kas mesilased teavad, et mesinikud neid talve hakul toidavad ja neil haigusi aitavad tõrjuda, kui nad selle eest meega maksavad, on raske öelda, sest info hankimine on keelebarjääri tõttu keeruline. Kui aga on tegemist mõne  ägedama perekonnaga, on igatahes hea, kui mesinikul suitsik kaitseks kaasas on.<br>

Suitsiku tööpõhimõte on suhteliselt lihtne. Väiksesse anumasse tuleb tekitada väike ilma leegita tulekolle, millele tuleb altpoolt õhku lõõtsa abil juurde suruda. Selle tulemusena väljub anuma ülemisest otsast suits.<br>
<!--rohkem-->

Seega, suitsik koosneb anumast, selle kaanest, millel on suitsu juhtiv toru ja lõõtsast.<br>

### Mida läheb suitsiku valmistamiseks vaja?

Lihtsa suitsiku meisterdamiseks läheb vaja:
-   Kahte väikest enam-vähem ühesuurust ja -paksust lauajuppi lõõtsa jaoks.
-   Vedru lõõtsa lahti surumiseks. Selleks sobib näiteks vana vispel.
-   Metallist hinge lõõtsa laudade omavaheliseks kinnitamiseks.
-   Neli väikest kruvi hinge kinnitamiseks (või rohkem, oleneb, millise hinge valid).
-   Nahajuppi lõõtsa jaoks.
-   Väikseid puitliiste lõõtsa naha kinnitamiseks lõõtsa laudadele.
-   Väikseid naelu liistude kinnitamiseks.
-   Plekist anumat suitsiku kereks. Anumaks sobib mõni pisut paksemast plekist konservipurk. Ära kasuta anumaid, mis on sisaldanud ohtlikke aineid.
-   Plekist kaant suitsiku anumale. Kaas peab olema nii paras, et see suitsikut kallutades pealt ära ei kukuks. 
-   Suitsu juhttoru suitsiku kaanele. Selleks sobib näiteks mõni remondist üle jäänud toruliitmik.
-   Väiksem plekkpurk suitsiku anuma sisse, tuleaseme põhjaks.
-   Kaks polti ning neli mutrit lõõtsa ja suitsiku anuma omavaheliseks kinnituseks. Kui soovid, võid kasutada ka seibe, minul neid vaja ei läinud.
<br><br>

Tööriistadest läheb üldiselt vaja:
-   trelli
-   metallipuuri
-   puidupuuri
-   kruvikeerajat
-   kääre naha lõikamiseks
-   markerit
-   klambripüstolit
-   klambreid klambripüstoli jaoks
-   plekikääre
-   Töökindaid pleki lõikamisel, et end mitte vigastada
<br>
Sõltuvalt valmistatava suitsiku suurusest ja kasutatavatest materjalidest võib tarvilike tööriistade loetelu ja näiteks puuride suurus varieeruda. Tee nii nagu sulle õige tundub ja kui midagi untsu läheb, siis järgmine kord juba tead, mida arvesse võtta.<br>

### Suitsiku lõõtsa valmistamine

Kõigepealt alustame lõõtsa tegemisest.
<br>

<ol>
<li>
Võta lauajupid ja ühenda need metallhingega nii, et lauajuppide vahele jääb pisike vahe.
<figure>
<img alt="Suitsiku lõõtsa otsalaudade ühendamine" src="{{site.baseurl}}/assets/images/suitsik4.webp" title="Suitsiku lõõtsa otsalaudade ühendamine" class="post-image-regular" width="800" height="600" />
<figcaption>Suitsiku lõõtsa otsalaudade ühendamine&#8194;Autor: apicrap {{page.picture_date1}}</figcaption>
</figure>
</li>

<li>
Seejärel puuri ühe laua sisse auk, millest hakkab õhk lõõtsast anumasse liikuma.
</li>

<li>
Sellest õhuaugust ülespoole tee kaks auku poltide jaoks, mille abil saab lõõtsa anuma külge kinnitada.<br>
Hiljem tuleb nii õhuauk kui ka augud kinnituspoltide jaoks teha ka suitsiku keresse ja vaadata, et suitsiku kere ning lõõtsa augud kohakuti jääksid.
<figure>
<img alt="Õhuauk ja poldiavad suitsiku lõõtsa otsalaudades" src="{{site.baseurl}}/assets/images/suitsik6.webp" title="Õhuauk ja poldiavad suitsiku lõõtsa otsalaudades" class="post-image-regular" width="800" height="600" />
<figcaption>Õhuauk ja poldiavad suitsiku lõõtsa otsalaudades&#8194;Autor: apicrap {{page.picture_date1}}</figcaption>
</figure>
</li>

<li>
Kinnita vedru klambripüstoli abil lõõtsa laudade vahele.<br>
Vedru peab olema piisavalt tugev, mis jõuab lõõtsa pärast kokku surumist uuesti lahti lükata. Mina kasutasin enda lõõtsa valmistamisel vedruks vana visplit, mis osutus väikese lõõtsa jaoks täiesti sobilikuks.
<figure>
<img alt="Suitsiku lõõtsa vedru" src="{{site.baseurl}}/assets/images/suitsik8.webp" title="Suitsiku lõõtsa vedru" class="post-image-regular" width="600" height="800" />
<figcaption>Suitsiku lõõtsa vedru&#8194;Autor: apicrap {{page.picture_date1}}</figcaption>
</figure>
</li>

<li>
Kinnita lõõtsalaudadele kinnituspoldid suunaga lõõtsa seest väljapoole. Väljastpoolt lõõtsa fikseeri poldid mutritega.
</li>

<li>
Selleks, et lõõtsaga saaks suitsikusse õhku puhuda, tuleb lõõtsa laudadele kinnitada nahkkate. Hädapärast võib kasutada naha asemel mõnda muud õhku mitteläbilaskvat ja kuumuskindlat riiet. Lõõtsanaha väljamõõtmiseks aseta vedruga ühendatud lõõtsalauad nahale, avatud pool allapoole ja hing ülespoole ning märgi markeriga nahale lõõtsa kontuurid. Märgitud osast moodustub lõõtsa pealmine pool. Seejärel, ilma et tõstaksid lõõtsa nahalt üles, keera lõõtsalauad nahale külili ja märgi selle kontuurid nahale - sellest kontuurist moodustub lõõtsa üks külg. Seejärel keera lõõts püsti ja märgi kontuurid - sellest kontuurist moodustub lõõtsa põhi. Siis tõsta lõõtsalauad esimesele kontuurile, mille sa nahale märkisid ja korda kontuuride märkimist keskosast teisele poole. Lõpptulemusena moodustub nahale umbes selline kujund nagu on näidatud alloleval pildil. Põhi on ülekattega.
</li>

<li>
Lõika kääridega nahast lõõts välja.

<figure>
<img alt="Suitsiku lõõtsa jaoks naha lõikamine" src="{{site.baseurl}}/assets/images/suitsik10.webp" title="Suitsiku lõõtsa jaoks naha lõikamine" class="post-image-regular" width="800" height="600" />
<figcaption>Suitsiku lõõtsa jaoks naha lõikamine&#8194;Autor: apicrap {{page.picture_date1}}</figcaption>
</figure>
</li>

<li>
Kinnita lõõtsa nahk mööda lõõtsalaudade servasid klambripüstoliga.

<figure>
<img alt="Suitsiku poolvalmis lõõts" src="{{site.baseurl}}/assets/images/suitsik9.webp" title="Suitsiku poolvalmis lõõts" class="post-image-regular" width="800" height="600" />
<figcaption>Suitsiku poolvalmis lõõts&#8194;Autor: apicrap {{page.picture_date1}}</figcaption>
</figure>
</li>

<li>
Selleks, et lõõtsa külgede vahelt võimalikult vähe õhku välja tuleks ja kogu lõõtsas olev õhk surutaks lõõtsast välja ainult õhuaugu kaudu, paigalda lõõtsa laudadele naha kindlamaks kinnitamiseks liistud. Liistude kinnitamiseks võid kasutada väikeseid liistunaelu.<br>
</li>
</ol>

### Suitsiku kere valmistamine

Nüüd valmistame suitsiku kere.<br>

<ol>
<li>
Võta plekkpurk, mille oled valinud suitsiku kereks ning puuri sellesse metallipuuriga augud, mis on kohakuti lõõtsas oleva kolme auguga.

<figure>
<img alt="Augud suitsiku keres" src="{{site.baseurl}}/assets/images/suitsik3.webp" title="Augud suitsiku keres" class="post-image-regular" width="800" height="600" />
<figcaption>Augud suitsiku keres&#8194;Autor: apicrap {{page.picture_date1}}</figcaption>
</figure>
</li>

<li>
Võta lõõts, millele on kinnitatud juba poldid, aseta selle poldid suitsiku anuma poldiaukudesse ning kinnita see mutrite abil seestpoolt plekkpurgi külge. Võta poltide pikkuse valimisel arvesse, et hiljem suitsiku põhja paigaldatav sõel peab poltide otstest vabalt mööda mahtuma.

<figure>
<img alt="Suitsiku lõõtsa kinnitus suitsiku kere külge" src="{{site.baseurl}}/assets/images/suitsik2.webp" title="Suitsiku lõõtsa kinnitus suitsiku kere külge" class="post-image-regular" width="800" height="600" />
<figcaption>Suitsiku lõõtsa kinnitus suitsiku kere külge&#8194;Autor: apicrap {{page.picture_date1}}</figcaption>
</figure>
</li>

<li>
Selleks, et õhk tulekoldele altpoolt kergemini ligi pääseks ja õhuauk ei ummistuks, peab tulekolle olema suitsiku allosas asuvast õhuaugust veidi kõrgemal. Selleks saab suitsiku anuma põhja asetada kõrgema sõela, mille peale tulekolle tehakse. Nii toidab lõõtsast tulev õhk tulekollet altpoolt. Sõela võib teha mõnes teisest, pisut väiksemast plekkpurgist, mis mahub suitsiku anuma sisse. Kõigepealt puuri metallipuuriga sõelaks mõeldud plekkpurgi põhja augud, mis lubaksid õhul tulekoldele ligi pääseda.

<figure>
<img alt="Plekktopsid suitsiku sõela ja kere jaoks" src="{{site.baseurl}}/assets/images/suitsik1.webp" title="Plekktopsid suitsiku sõela ja kere jaoks" class="post-image-regular" width="800" height="600" />
<figcaption>Plekktopsid suitsiku sõela ja kere jaoks&#8194;Autor: apicrap {{page.picture_date1}}</figcaption>
</figure>
</li>

<li>
Lõika plekikääridega sõelaks mõeldud plekkpurk nii madalaks, et see oleks pisut kõrgem suitsiku anumasse puuritud õhuaugu kõrgusest. Ettevaatust, plekk on väga terav! Soovitan pleki lõikamisel kasutada töökindaid, et mitte end vigastada.
</li>

<li>
Lõika ära sõela see külg, mis jääb suitsiku õhuava poole. Kõige lihtsam on lõigata sinna kaar nagu on näidatud alloleval pildil. Juhin tähelepanu sellele, et pilt natukene petab - pildilt paistab nagu sõel oleks pisut madalam kui suitsiku õhuauk, aga nii see siiski pole ja õhuauk jääb tegelikkuses sõela alla. Samuti paistab ülaloleval pildil justkui jääksid suitsiku sees olevad poldi otsad sõelale ette. Tegelikkuses on suitsikus on ruumi piisavalt, et sõela saab sealt vabalt eemaldada.

<figure>
<img alt="Suitsiku sõel ja anum" src="{{site.baseurl}}/assets/images/suitsik5.webp" title="Suitsiku sõel ja anum" class="post-image-regular" width="800" height="600" />
<figcaption>Suitsiku sõel ja anum&#8194;Autor: apicrap {{page.picture_date1}}</figcaption>
</figure>

<figure>
<img alt="Sõel suitsiku anumas" src="{{site.baseurl}}/assets/images/suitsik11.webp" title="Sõel suitsiku anumas" class="post-image-regular" width="800" height="600" />
<figcaption>Sõel suitsiku anumas&#8194;Autor: apicrap {{page.picture_date1}}</figcaption>
</figure>
</li>

<li>
Nüüd jääb üle veel ainult kaane sisse paras auk tekitada ning kinnitada otsik. Mina kasutasin suitsiku kaaneks vesilahustuva mittemürgise värvi purgi kaant, mis sobis tagurpidi asetatuna täpselt minu suitsiku anumale paraja tihedusega kaaneks. Augu tegemiseks kasuta kas sobiva suurusega puuri või siis ettepuuritud auk suuremaks plekikääride abil.
</li>

<li>
Paigalda kaanele suitsutoru. Mina kasutasin suitsutoruks vana messingust torupõlve.

<figure>
<img alt="Suitsutoru paigaldamine suitsiku kaanele" src="{{site.baseurl}}/assets/images/suitsik7.webp" title="Suitsutoru paigaldamine suitsiku kaanele" class="post-image-regular" width="800" height="600" />
<figcaption>Suitsutoru paigaldamine suitsiku kaanele&#8194;Autor: apicrap {{page.picture_date1}}</figcaption>
</figure>
</li>

<li>
Paigalda suitsutoruga suitsiku kaas anuma peale ja sinu uhke, omanäoline ja täiesti ise tehtud suitsik ongi valmis!

<figure>
<img alt="Isevalmistatud suitsik" src="{{site.baseurl}}/assets/images/suitsik12.webp" title="Isevalmistatud suitsik" class="post-image-regular" width="800" height="600" />
<figcaption>Käepärastest vahenditest isevalmistatud suitsik&#8194;Autor: apicrap {{page.picture_date1}}</figcaption>
</figure>
</li>
</ol>

### Suitsiku kasutamisest

Suitsikus võib hõõgmaterjalina kasutada pehkinud puidu tükke, põhku, põhupelleteid, kuivi männiokkaid või lihtsalt kuiva heina. Selle kohta, mis see parim materjal suitsikus kasutamiseks on, ühte, õiget ja kindlat reeglit ei ole - igal mesinikul on oma eelistus, mis on kujunenud kogemusega. Ainukesed  reeglid, mis kehtivad, on, et kasutatav materjal peaks olema võimalikult looduslähedane ja mitte põlema intensiivse leegiga ning et tekkiv suits ei tohi olla kuum, sest kuum suits võib mesilastele halvasti mõjuda. Suitsu kuumust saab katsetada, kui seda suitsiku otsikust ettevaatlikult käe seljale puhuda. Tark mesinik asetab muidugi käe kõigepealt suitsikust kaugemale ja siis liigutab järjest lähemale, et mitte ootamatult kõrvetada saada. Kui suitsikust tulev suits tundub leige, on see täpselt paras.<br>

Hea mõte on suitsikusse küttematerjali peale panna märga või värsket rohtu, mis takistavad suitsiku lõõtsutamisel süte ja sädemete lendumist ja tarru sattumist.<br>

Pane tähele, et suitsikusse tuleb tuli teha alati enne, kui mesiniku kaitsevõrgu pähe paned. Tule tegemisel on sädemete lendumise ja ootamatu leegi tekkimise oht suur ning mesinikuülikonna peakatte võrk võib juhuslikust sädemest süttida ning palju pahandust tekitada. Tõmba peakate pähe alles siis, kui suitsikul on kaas peal ja oled kindel, et suitsiku torust sädemeid ei lendu. <br>


<figure>
<img alt="Ise valmistatud suitsik tossamas" src="{{site.baseurl}}/assets/images/suitsik_watermarked.webp" title="Ise valmistatud suitsik tossamas" class="post-image-smalldesk-regularmob" width="800" height="451" />
<figcaption>Ise valmistatud suitsik tossamas&#8194;Autor: apicrap {{page.picture_date1}}</figcaption>
</figure>

Head katsetamist!



