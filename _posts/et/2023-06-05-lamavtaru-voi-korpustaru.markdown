---
layout: post
time: 05.06.2023 14:15
author: apicrap
language: et
language_reference: taru
title:  "Lamavtaru või korpustaru"
published: true
human_generated: 100%
ai_generated: 0%
categories: ["inventar"]
tags: ["lamavtaru", "korpustaru", "et"]
compare_1: assets/images/Lamavtaru2.webp
compare_2: assets/images/Lamavtaru1.webp
alt_compare_1: "Lamavtaru pärast uuenduskuuri"
alt_compare_2: "Lamavtaru enne uuenduskuuri"
compare_caption: "Lamavtaru uuenduskuur"
compare_author: "apicrap"
picture_date_compare: "juuni 2023"
picture_date1: 05.06.2023
image: "{{site.baseurl}}/assets/images/Korpustaru1.webp"
---

Selleks, et mesilasi pidada on neil tarvis pisut ruumi, kuhu nad oma pesa saaksid hakata ehitama. Aga milline see ruum olema peaks? Minule meenus enne mesindusega lähemalt tutvumist esimese ja ainsana pilt lapsepõlvest, kui mesilased elasid justkui vanaema kineskoobiga televiisori suurustes puidust kastides ning selle alumisest servast sisse-välja lendlesid. Tuleb välja, et need suured kastid võib ühisnimetajana kokku võtta, kui lamavtaru. Miks nimetatakse lamavtarusid just nõnda, seda ma täpselt järele uurinud ei ole, aga mulle on alati meeldinud mõelda, et see nimi tuleb sellest, et need tarud lihtsalt pikutavad aias muru sees, suud ammuli ja ootavad, millal mesilased neile otse kõhtu lendavad. Seega, enamasti on lamavtarud suhteliselt statsionaarsed, sest nad on rasked ja piisavalt suured ning keegi neid ringi lohistada ei jaksa. Kui eesmärk pole mesindust suurelt ette võtta ning soov on oma koduaeda lihtsalt mõne nostalgiahõngulise elemendiga rikastada, sobibki mesilasi pidada lamavtarus.<br>
<!--rohkem-->

<figure>
<img alt="Suure teleri tassimine" src="{{site.baseurl}}/assets/images/Lamavtaru_kui_teler.webp" title="Lamavtaru liigutamine on kui suure teleri tassimine" class="post-image-small" width="312" height="261" />
<figcaption>Lamavtaru liigutamine on kui suure teleri tassimine&#8194;Autor: tundmatu</figcaption>
</figure>
Kui tahta mesilasi lamavtarudesse majutada, on esimene väljakutse kõigepealt musklit punnitada, et tarul katus maha saada. Taru katused võivad olenevalt materjalist kaaluda 10 - 15 kg. Kui oled katuse maha saanud, komistad sa soojustuse otsa, mis on kärgede peale paigutatud mesilaste ületalve aitamiseks ning kevadel haudme soojas hoidmiseks. Kui oled tarud päranduseks saanud, võib selleks soojustuseks olla ka vanaema mõni vana kasukas. Kahjuks see mummidele enamasti selga ei istu või eelistavad moodsad mummid juba uusimaid trende. Kui ka see takistus on ületatud võib märgata juba ka kärjeraame. Lamavtarus käib kärgede lisamine horisontaalselt, üksteise kõrvale, ning lõputult seda teha ei saa sest seinad tulevad ette. Sellepärast on lamavtarud suure tootmisotstarbelise mesila jaoks ebamugavad - mesinik peab olema väga hoolas ja nutikas, et mesilased ruumipuuduses ei vaevleks ja suudaks tööd teha.<br>

Lamavtarus on raskem ka hügieeni tagada - talve jooksul koguneb taru põhja mesilaste elutegevuse jääke, mida nimetatakse langetiseks ja mis on heaks elukeskkonnaks mitmesugustele haigustekitajatele ja kahjuritele. Selle koristamiseks ja taru desinfitseerimiseks on vaja raame tarus ükshaaval ühest küljest teise tõsta ja toimetada tuleb väga kitsastes tingimustes. Ainsad lamavtaru eelised, mis mulle pähe tulevad, ongi enamasti seotud just lamavtarule omase suure massiga - lamavtarud ei lähe reeglina ka tugeva müksamise peale ümber ja jäävad tormis oma paigale ning kindlasti on neid keerulisem ka varastada (jah, kahjuks tuleb ka sellistele asjadele mõelda). Tarude madal kuju ja suur mass ei tee neid ülemäära pirtsakaiks ka ebatasase maapinna koha pealt - nende raskuskese on madalamal. Siiski tuleks jälgida, et taru oleks enam-vähem loodis ja et taru lennuavaga külg oleks õige pisut madalamal kui tagumine pool - nii tuleb talvel kondenseerunud niiskus tarust paremini välja.<br>

Palju mugavam alternatiiv lamavtarundusele on mesilased elama panna korpustesse. Korpustega toimetamine toimub tavaliselt vertikaalselt ehk need laotakse üksteise otsa vastavalt sellele, kui suure hooga pere areneb ja kui palju nad viitsivad nektarit koju tassida. Korpustesse ei maksa muidugi unustada ka kärjeraame lisada. Korpustarude eelis on see, et neid on teoreetiliselt võimalik lõputult üksteise otsa laduda, tekitades nii raame täis mesilaste korrusmaja. Vertikaalsuund on ka mesilastele pisut loomuomasem elukeskond. Looduses enamasti mummid elavadki püstistes ja õõnsates puutüvedes. Korpustaru paika seadmisel tuleb arvesse võtta ka füüsikareegleid - mida kõrgem taru, seda ebastabiilsem ta on. Erinevalt lamavtarust on korpustaru kevadine koristus hulga lihtsam - korpused tõstetakse langetisega põhja pealt ära ja pannakse uus puhas põhi asemele. Kõigi heade omaduste kõrval on korpustarul üks puudus mille peale võib-olla kohe ei oskagi tulla - kui taru liiga kõrgeks kasvab, on kõrgelt meega täitunud raamidega korpusi maha ja kõrgele tagasi tõsta raske, eriti lühematel mesinikel.<br>

Kui kodu ümbruses sobivat asukohta mesilaste pidamiseks pole, aga soov mesindusega siiski tegeleda on vastupandamatu, siis jällegi korpused aitavad hädast välja. Nimelt on võimalik tegeleda ka rändmesindusega ning kui leiad mõne maaomaniku, kes lubab sul oma sumisejatega enda maal toimetada, pole eriline raskus korpuseid ühest kohast teise liigutada. Lamavatarusid juba naljalt kilomeetrite kaupa laiali ei tassi, veel vähem, kui pole suutnud tervet oma peret veenda mesindusega tegelema ja pead oma tarudega üksi toime tulema.<br>

<figure>

<img alt="Korpustaru" src="{{site.baseurl}}/assets/images/Korpustaru1.webp" title="Korpustaru" class="post-image-regular" width="728" height="410" />
<figcaption>Näide korpustarust juuni alguses&#8194;Autor: apicrap {{page.picture_date1}}</figcaption>
</figure>
Kuna mulle isiklikult tundub ka korpustega majandamine mugavam ja loogilisem, siis mõnes järgnevas postituses kavatsen selle teema natuke põhjalikumalt läbi võtta. Kirjutan, millised korpused on olemas ja millised raamid nende sisse käivad.<br>